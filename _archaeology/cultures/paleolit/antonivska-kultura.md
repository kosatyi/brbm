---
title: Антонівська культура
---

Антонівська культура — археологічна культура мустьєрської доби раннього палеоліту в Донбасі. Представлена трьома стоянками — Антонівка I, Антонівка II та Олександрівка поблизу села Антонівка і селища Олександрівка у Мар’їнському районі Донецької області.

Стоянки досліджувались в 1962—1965 роках українськими археологами В. Гладіліним (Антонівка) та Д. Цвейбель (Олександрівка).

Антонівські стоянки розміщались на 3-й та 2-й терасах річки Сухі Яли. Культурні залишки дещо перевідкладені, зміщені по береговому схилу. В Олександрівці кам’яні вироби знайдено в товщі берегового схилу річки Осикова (приток річки Вовча).

Знаряддя праці виготовлено з місцевого кременю. Інвентар типово мустьєрський: нуклеуси радіальні та протопризматичні, сколи з них (відщепи та пластини), численні знаряддя: ножі, скребла, листоподібні наконечники списів, зубчасті вироби (пилки), скобелі, поодинокі гостроконечники. Виділяється серія ножів та скребел специфічних форм (арочні, сегментоподібні), властивих лише ційкультурі.

На стоянці Антонівка II знайдено кістки зубра та четвертинного коня, на яких полювали первісні мешканці краю.

Культура датується від кінця ріського до початку в’юрмського зледеніння тобто близькол 100—40 тисяч років тому.